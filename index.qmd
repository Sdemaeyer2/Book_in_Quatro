# Voorwoord {.unnumbered}

In 2016 leverden we het rapport op voor het onderzoek in opdracht van het departement Onderwijs & Vorming van de Vlaamse overheid [@demaeyerHoe2016]. We rapporteerden enerzijds over een uitgebreide literatuurstudie aangaande cruciale kwaliteitscriteria bij het uitrollen van 'performance assessment' op een grote schaal (bv. met het oog op peilingsonderzoek of centrale toetsing) en anderzijds over een exploratie van buitenlandse voorbeelden (inclusief interviews) waarin dit type van assessment wordt ingezet op grote schaal en de lessen die daaruit af te leiden zijn. 

Met dit boek willen we de inzichten verworven doorheen het project en vertaald in het rapport beschikbaar maken voor een breder publiek. Het meten van competenties is geen eenvoudige taak en dit grootschaliger uitrollen brengt een hele reeks van keuzes en uitdagingen met zich mee. Door dit boek open en vrij aan te bieden is het onze hoop dat we verschillende belanghebbenden kunnen bereiken en inspireren. 